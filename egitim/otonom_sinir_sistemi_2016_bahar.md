**Otonom Sinir Sistemi

Otonom sinir sistemi vücudun viseral işlevlerinin çoğunu kontrol sinir sistemi bölümüdür. Kan basıncı, gastrointestinal hareket, mesanenin boşalması, terleme, vücut ısısı ve diğer benzeri işlevleri tamamen veya kısmen kontrol eder.

OSS’nin önemli bir özelliği viseral işlevleri saniyeler içerisinde büyük miktarda değiştirebilmesidir. Saniyeler içerisinde kalp hızını arttırıp kan basıncını yükseltmesi örnek verilebilir.

***Otonom sinir sisteminin organizasyonu

Aktivitesi omurilik, beyin sapı ve hipotalamusta bulunan merkezler tarafından kontrol edilir. Serebral korteks limbik korteks aracılığı ile alt merkezlere sinyaller göndererek OSS’yi etkiler.

Efferent otonom sinyaller sempatetik ve parasempatetik yolla organlara dağılır.

Sempatetik sinirler omurilikte T1-L2 arasındaki omurilik segmentlerinden çıkarak önce omurga etrafındaki sempatetik zincire (paravertabral gangliyonlar) veya omurga önündeki sempatetik gangliyonlara (çölyak ve hipogastrik) girer ve buradan çıkan lifler sempatetik uyarı alan doku ve iç organlara uzanır. Sempatetik sinirler çıktıkları bölgeye göre T1 başa, T2 boyuna, T3-6 toraksa, T7-11 karın bölgesine, T12, L1-2 bacaklara ulaşır. Dağılımları, kısmen embriyoda kaynaklandıkları bölge ile ilişkilidir; örneğin, embriyonun boyun bölgesinden köken alan kalbin, sempatetik zincirin boyun kısmından liflerini alır.

Otonom sinir sisteminde omurilik ile hedef doku arasında iki nöron bulunur. Omuriliği terk eden pregangliyonik sempatetik nöron gangliyona ulaştığında burada ikinci bir nöron ile sinaps yapar ve postgangliyonik sempatetik nöron olarak gangliyondan çıkar ve hedef dokuya uzanır. Bazı postgangliyonik lifler spinal sinirlerin içerisinde perifere uzanarak kan damarlarını, ter bezlerini ve piloerektör kasları kontrol eder.

*Sempatetik sinirler* içerisinde özel bir durum adrenal medulladır. Adrenal medullaya giden pregangliyonik lifler, sempatetik zincirlere uğramadan dokuda epinefrin ve norepinefrin sentezleyerek kana salgılayan hücreler üzerinde sonlanır. Bu salgı hücreleri nöral dokudan köken alırlar ve aslında postgangliyonik nöronlardır.

*Parasemptatetik sinirler* merkezi sinir sisteminden III, VII, IX ve X. kafa çiftleri ve S2-3 omurilik segmentleri aracılığıyla çıkar. Parasempatetik liflerin %75’i vagus (CN X) içerisinde göğüs ve karın bölgesine dağılır. Vagus sinirleri kalp, akciğer, özefagus,  mide, ince bağırsak, kolonun ilk yarısı, karaciğer, safra kesesi, pankreas, böbrekler ve üreterlerin ilk kısmının parasempatetik uyarımını sağlar.
 
Parasempatetik lifler CN III içerisinde pupillersfinktere ve gözün siliyer kaslarına gider. CN VII içerisinde lakrimal, nazal ve submadibular bezlere ve CN IX içerisinde parotis bezine gider.

Sakral parasempatetik lifler pelvik sinirler içerisinde inen kolon, rektum, mesane ve üreterin alt kısmını uyarır. Ayrıca dış genitalleri uyararak ereksiyona neden olur.

Parasempatetik sinirlerin de pre ve post-gangliyonik bölümleri vardır. Yalnız, parasempatetik pregangliyonik lifler hedef dokuya kadar ulaşırak burada sonlanır. Postgangliyonik nöronlar dokuda uyarımı kısa aksonları ile sağlar.

***OSS Nörotransmittleri
OSS’de sinir liflerinden başlıca iki nörotransmitterden biri salgılanır. Sempatetik sinir liflerinden norepinefrin salgılanır ve bu lifler adrenerjik lifler olarak adlandırılır. Parasempatetik sinir liflerinden başlıca asetilkolin salgılanır ve kolinerjik lifler olarak adlandırılırlar. 

Pregangliyonik nöronların tamamı ve parasempatetik postgangliyonik nöronlar kolinerjiktir. Postgangliyonik nöronlara asetilkolin veya benzeri maddeler uygulandığında postgangliyonik nöronların uyarılmasına neden olur. Bunun aksine, sempatetik postgangliyonik nöronların büyük çoğunluğu adrenerjiktir. Bunun istisnası ter bezlerine giden sempatetik liflerdir ve kolinerjiktirler.

***Nörotransmitter Salınımı
OSS’de sinir sonlanmaları genellikle uyardıkları hedef hücrelere yalnızca dokunarak geçerler ya da uyaracaklaır hücrenin yakınında sonlanırlar. Sinir liflerinin hedef hücrelerine yakınlaştıkları bu noktalardaki genişleme bölgelerine varikozite denir ve bu bölgelerdeki veziküllerde asetilkolin veya norepinefrin sentezlenerek depolanır. OSS’de sinir sonlanmalarının çok az bir kısmı sinir-kas kavşağına benzer ancak daha küçüktür. Aksiyon potansiyeli sinir boyunca yayıldığında hücre membranın kalsiyum geçirgenliğini arttırır, varikozitelere veya sinir sonlanmasına giren kalsiyum iyonları nörotransmitterlerin salınmasına yol açar.

*Asetilkolin*, asetil-CoA ve kolin moleküllerinden kolinasetil transferaz enzimi ile sentezlenir. Salındıktan sonra dokuda yalnızca birkaç saniye etki gösterir ve asetilkolin esteraz enzimi ile asetat ve kolin moleküllerine parçalanır. Kolin, sinir sonlanmasına alınarak yeniden asetilkolin sentezinde kullanılır.

*Norepinefrin*, tirozin aminoasidinden sentezlenir. Tirozin’den dopa ve dopa’dan dopamin sitoplazmada sentezlenir. Dopamin veziküller içerisine taşındıktan sonra norepinefrine dönüştürülür. Adrenal medullada bir sonraki aşamada norepinefrinin %80’i epinefrine dönüştürülür. Norepinefrin salındıktan sonra büyük ölçüde aktif taşınım ile tekrar sinir hücresine alınarak ortamdan uzaklaştırılır. Geriye kalanı doku sıvılarına ve kana difüze olarak uzaklaştırılır veya doku enzimleriyle (monoamin oksidaz [MAO] – sinir sonlanmasında; katekol-O-metil transferaz [COMT] – tüm dokularda) yıkılarak etkisi sonlandırılır. Doğrudan dokuya salınan norepinefrin hızla hücreye geri alındığı için sadece birkaç saniye aktif kalır. Ancak, adrenal medulla tarafından kan dolaşımına salınan norepinefrin ve epinefrin dokuya diffüze olana kadar yaklaşık 30 saniye kadar aktif kalır ve dokuda, büyük ölçüde karaciğerde, COMT ile yıkılırak etkisi 1 dakikanın sonunda ortada kalkar.

Asetilkolin ve norepinefrin hücre yüzeyindeki reseptörlerine bağlanıp etkisini membrandaki kanalların iyonlara geçirgenliğini değiştirerek veya hücre içi ikincil haberci yolaklarını aktifleştirerek gösterir. Bu şekilde bağlandıkları reseptör türüne göre bazı hücrelerin uyarılmasını, diğerlerinin ise baskılanmasını sağlayabilirler.

*Asetilkolin reseptörleri* başlıca muskarinik ve nikotinik olmak üzere ikiye ayrılır. Muskarin ve nikotin kendine özgü reseptörleri aktive ederken, asetilkolin her iki reseptörü de aktive eder. Muskarinik reseptörler postgangliyonik parasempatetik veya sempatetik kolinerjik liflerin hedef hücrelerinde bulunur. Nikotinik reseptörler ise OSS postgangliyonik nöronlarının gövdesinde ve iskelet kası hücrelerinin yüzeyinde bulunur. 

*Adrenerjik reseptörler* de başlıca alfa ve beta reseptörler olarak ikiye ayrılır. Dolaşıma salınan norepinefrin ve epinefrin alfa ve beta reseptörleri üzerindeki etkisi bir miktar farklılık gösterir. Norepinefrin alfa raeseptörleri daha fazla etkilerken, epinefrin her iki reseptör tipini de eşit uyarır. 

Sempatetik veya parasempatetik sistem genellikle dokularda birbirine karşıt etki gösterirler. Ancak, dokuların çoğunda bir sistemin etkisi baskındır. Bu sistemlerin etkilerini genellemek mümkün olmadığından ayrı ayrı etkileri öğrenmek gerekmektedir.

-	*Göz*de pupilla açıklığının ve lensin kırıcılığı OSS tarafından kontrol edilir. Sempatetik lifler radyal kasların kasılmasına yol açarak pupilla çapını genişletir ve göze giren ışık miktarını arttırır. Parasempatetik lifler ise pupillanın sirküler kaslarının kasılmasına yol açarak pupilla açıklığının daralmasına ve göze giren ışık miktarının azalmasını sağlar. Lensin ışık kırıcılığı neredeyse tamamen parasempatetik sinir sistemi tarafından kontrol edilir. Lens, radyal ligamanlar ile asılıdır ve ligamanların gerginliği nedeniyle yassı haldedir. Bu durumda lens uzağa uyum yapmaktadır. Yakına uyum yapmak istenildiğinde lens radyal liflerini dıştan çevreleyen siliyer kaslar parasempatetik sinir sisteminin uyarılması ile kasılarak radyal ligamanları öne doğru çeker ve gerginliklerini azaltır. Radyal ligamanaların gerginliğinin azalması lensin ön arka çapının artmasına (daha konveks hale gelmesine) neden olur ve yakına uyum gerçekleşir.
	
-	Vücutta birçok *salgı bezi* parasempatetik sinir sistemi tarafından kontrol edilir ve uyarıldıklarında bol miktarda sulu salgı üretirler. Sindirim sistemindeki bezler sempatetik sinir sistemi ile uyarıldıklarında yüksek oranda enzim ve mukus içeren konsantre salgı yaparlar. Ayrıca, salgı bezlerine gelen damarların vazokonstriksiyonuna neden olduğundan salgı hızları azalır.

-	Sempatetik sinir sistemi uyarıldığında *ter bezleri* yüksek miktarda ter üretirken parasempatetik sinir sisteminin uyarılması bir etkiye yol açmaz. Ancak, ter bezlerini uyaran sempatetik sinir sistemi lifleri kolinerjiktir ve hipotalamusun parasempatetik bölgelerinden köken alırlar. Bu nedenle, terleme parasempatetik bir işlev olarak kabul edilebilir; yalnız, uyarıcı lifleri anatomik olarak sempatetik sinir sistemi yoluyla dağılmaktadır.

-	Koltuk altındaki *apokrin bezler* sempatetik uyarı sonucu koyu ve kokulu bir salgı üretirken parasempatetik uyarıya yanıt vermezler. Omuz ekleminin hareketinde kaygablaştırıcı bir etki gösterirler. Ter bezlerinden farklı olarak adrenerjik liflerle uyarılırlar.

-	*Gastrointestinal sistem*in kendi sinir ağı mevcuttur; bağırsak duvarında yer alır enterik sinir sistemi olarak adlandırılır. Otonom sinir sistemi, enterik sinir sistemini etkileyerek gastrointestinal aktiviteleri düzenler. PsSS uyarımı gastrointestinal kanal aktivitesini genel olarak arttırır; peristaltizm artışı ve sfinkterlerin gevşemesi ile içerik hızla ilerletilir. Salgı artışı buna eşlik eder. Gastrointestinal sistemin normal aktivitesi sempatetik uyarıma bağımlı değildir. Ancak, güçlü sempatetik uyarım bağırsak peristaltizmini baskılar ve sfinkterlerin kasılmasını arttırır. Bağırsak içeriğinin ilerletilme hızı ve salgı miktarı azalır ve kabızlığa yol açabilir.

-	Sempatetik uyarım *kalp aktivitesi*nde her yönüyle artışa yol açar. Bu etkiyi, kalp kasılma hızı ve kasılma gücünü arttırarak sağlar. Parasempatetik uyarım ise kalpte tam tersi etki gösterir; kalp kasılma hızıo ve gücü azalır. Sempatetik uyarım kalbin ağır egzersiz sırasında etkib bir pompa olarak çalışmasını sağlarken, parasempatetik uyarım kalbin pompalama işini azaltarak dinlenmesini yol açar.

-	*Sistemik kan damarları*, özellikle abdominal organlar ve cilt damarları sempatetik uyarım ile daralırlar. Parasempatetik uyarımın damarlar üzerine neredeyse hiçbir etkisi yoktur. Sempatetik uyarımın vazokonstriktör etkisi alfa reseptörler üzerinden ortaya çıkar.

-	*Kan basıncı*, kalp tarafından atılan kan ve periferik damarların akıma direnci ile belirlenir. Sempatetik uyarım her ikisini de arttırak kan basıncının belirgin miktarda hızla artmasına yol açar. Ancak, kısa sürelidir. Bunun aksine, vagal sinirler yoluyla parasempatetik uyarım kalbin pompalama gücünü azaltırken, periferik damar direncine etkisi yoktur. Bu nedenle, kan basıncı üzerine etkisi zayıftır. Ancak çok şiddetli vagal uyarım kalbi durdurabilir ve kan basıncının bir süre sıfıra düşmesine yol açabilir.

*Adrenal medulla*’nın sempatetik sinirlerle uyarılması dolaşıma büyük miktarda epinefrin ve norepinefrin salınmasına ve hormonların kan yoluyla tüm dokulara taşınmasına neden olur. Dolaşımdaki epinefrin ve norepinefrinin etkileri ile doğrudan sempatetik uyarımın etkileri aynıdır; yalnız, dolaşımdan uzaklaştırılması zaman aldığından etkisi çok daha uzun sürelidir. Dolaşımdaki norepinefrin vücuttaki kan damarlarının çoğunun daralmasına, kalp aktivitesinin artışına, gastrointerstinal kanalın hareketlerinin azalmasına, pupillaların genişlemesine vb. sempatetik etkilere yol açar. 

Epinefrinin etkileri norpeinefrin ile neredeyse aynıdır. Ancak, beta reseptörlerin uyarılmasında ve kalp uyarımında etkisi daha kuvvetlidir. Damarların daralmasında etkisi ise daha zayıftır. Bu etki nedeniyle, norepinefrin damarları daraltarak kan basıncını arttırırken, epinefrin kan basıncını çok fazla arttırmadan kalbin pompalama gücünü arttırır. Ayrıca, epinefrinin genel doku metabolizmasını arttırıcı etkisi norepinefrine göre çok daha güçlüdür. Vücut aktivitesini ve uyarılabilirliğini arttırırken kana salınan glikoz miktarını ve kas gücünü de arttırır. 

Sempatetik sistem uyarıldığında dokular sinirsel uyarım alırken aynı zamanda adrenal medulla uyarımı nedeniyle dolaşımla gelen norepinefrin ve epinefrine de maruz kalırlar. İki etki birbirini tamamlar. Bunun yanında doğrudan sempatetik lifler tarafından doğrudan uyarılmayan dokular dolaşımla gelen hormonlar, özellikle epinefrin sayesinde metabolik hızlarını arttırırlar.

OSS ve somatik sinir sistemi arasındaki önemli bir fark *uyarım hızları*dır. Otonom sinir sistemi hedef dokularının uyarılma düzeyinin sürdürülmesi için birkaç saniyede bir uyaran yeterli iken tam uyarımları saniyede  10-20 uyarım ile gerçekleşir. İskelet kaslarında tam aktivasyon için saniyede 50-500 uyarım gereklidir.

Sempatetik ve parasempatetik sistemler sürekli aktiftir ve bazal aktivite düzeyleri *sempatetik veya parasempatetik tonus* olarak adlandırılır. Tonus, yalnızca bir sinir sistemi bölümünün hedef dokunun aktivitesini hem azaltabilmesine hem de arrtırabilmesine imkan sağladığından önemlidir. Örneğin, sempatetik tonus nedeniyle sistemik damarlar maksimum çaplarının yarısına kadar daralmıştır. Sempatetik uyarımın artması damarların daha fazla daralmasını sağlarken, azalması genişlemelerine yol açar. Sürekli sempatetik tonus olmasaydı sempatetik sistem damarları sadece daraltabilirdi. Adrenal medulla’nın sürekli bazal seviyede salgısı önemli ölçüde sempatetik tonusun südürülmesinde etkilidir. Kardiyovasküler sempatetik lifler kesilse bile bu bazal salgı kan basıncının normal kalmasını sağlar. Hedef dokulara giden sempatetik ve parasempatetik liflerin kesilmesi tonusun akut olarak kaybına neden olur. Dokuda meydana gelen değişiklikler ile tonus veya işlev kaybı geri döner. Örneğin, sempatetik liflerin kaybı sonucunda gelişen tonus kaybı ve vazodilatasyon, damar düz kaslarında meydana gelen değişiklikler sonucu bir süre sonra eski tonusuna kavuşur. Parasempatetik sistemde bu düzelme daha uzun zaman alır. Kalbe gelen vagal girdinin kesilmesi sonucu kalp hızında yükselme aylarca devam edebilir.

Dokulara gelen OSS liflerinin kesilmesinden bir süre sonra doku norepinefrin veya asetilkoline aşırı duyarlı hale geldiği gösterilmiştir ve buna denervasyon aşırı duyarlılığı denir. Bu duyarlılığın mekanizmalarından birinde, sinirden salınan nörotransmitter yokluğunda hedef hücrelerin yüzeyinde gözlenen reseptör artışı (up-regülasyon) rol almaktadır. 

**Otonom refleksler
